# Manutenzione predittiva

In questo capitolo verranno prima trattati gli aspetti teorici relativi alla manutenzione predittiva e successivamente le reali possibilità di applicazione della stessa nella realtà ospedaliera della ASST di Vimercate.

## Definizione di manutenzione predittiva
Secondo la norma UNI EN 13306:2018 [@maccarelliManutenzioneTutteDefinizioni], per manutenzione predittiva si intende:
"Manutenzione su condizione eseguita in seguito a una previsione derivata dall’analisi ripetuta o da caratteristiche note e dalla valutazione dei parametri significativi afferenti il degrado dell’entità". Dove, sempre secondo la stessa norma, la manutenzione su condizione è definita come "Manutenzione preventiva che comprende la valutazione delle condizioni fisiche, l’analisi e le possibili azioni di manutenzione conseguenti". La "valutazione", sempre secondo la sopracitata norma, può avvenire mediante diverse modalità tra le quali:

- Oservazione dell'operatore
- ispezione
- collaudo
- monitoraggio delle condizioni dei parametri del sistema

Tutte queste modalità vengono intese come "svolte secondo un programma, su richiesta o in continuo".

Riassumendo, quindi, la manutenzione predittiva si configura come un caso "avanzato" di manutenzione preventiva, che mira alla minimizzazione dei tempi di fermo macchina grazie all'applicazione di analisi predittive, con lo scopo di predire, con una certa accuratezza, il tempo rimanente prima di un successivo "guasto" della macchina in esame.
