# Conclusioni

In questo capitolo finale verranno riassunti i risultati ottenuti, a fronte delle criticità e dei problemi incontrati durante tutte le fasi dell'esperienza di tirocinio. Successivamente, il capitolo  tratterà degli sviluppi futuri riguardo sia la parte di manutenzione predittiva studiata, sia quella legata al software sviluppato.

## Risultati ottenuti

In questo lavoro di tesi si è indagata l'effettiva applicabilità di una strategia di manutenzione predittiva ad una famiglia di dispositivi medici sfruttando le tecnologie presenti in Azienda. Il lavoro svolto non è stato esente da criticità. Molte di queste sono state risolte, mentre per altre è stato suggerito un ventaglio di opzioni atte alla loro risoluzione.

La criticità maggiore di tutto il progetto si è rivelata la mancanza di dispositivi medici dotati di sensori dai quali ricavare dei dati utili ai fini di analisi predittive. Come già visto, si è quindi scelto di utilizzare i log macchina, per estrapolare dati specifici sullo stato della macchina da correlare con quelli relativi ai dati presenti nel software di gestione della manutenzione per sviluppare un modello di predizione che imparasse dalla storia passata per, idealmente, predire l'insorgenza di guasti nella macchina analizzata.

Ci si è quindi imbattuti nella seconda maggiore criticità ovvero l'impossibilità, da parte di utenti non autorizzati, di interfacciarsi con i software di sistema di vari dispositivi medici per eseguire funzioni quali l'estrazione di dati come i log macchina. Conseguentemente, si è identificata una famiglia di apparecchiature chiamate lavaendoscopi caratterizzate dall'emissione, a termine di ogni ciclo di lavaggio effettuato, di uno scontrino di lavaggio molto simile, come struttura e contenuto informativo, ai log macchina. Utilizzando i backup contenuti in una lavaendoscopi ormai dismessa, equivalenti a 3 anni di attività, e utilizzando i dati relativi alla manutenzione effettuata negli anni sulla stessa macchina, sono stati creati dei modelli predittivi. Tuttavia, le performance di questi modelli non hanno raggiunto i risultati sperati. La motivazione di queste basse performance è insita nell'insufficiente quantità di dati a disposizione per effettuare in modo efficace la fase di training dei modelli.

Oltre allo sviluppo dei modelli di predizione, è stata sviluppata una web app per il monitoraggio e l'analisi delle performance delle lavaendoscopi a partire dai dati contenuti nei file di backup. Lo strumento sviluppato è stato accolto positivamente dal reparto che ha riconosciuto, nel suo utilizzo, un valido alleato per l'ottimale organizzazione e gestione delle criticità incontrate nelle attività svolte relativamente all'utilizzo delle lavaendoscopi.

## Sviluppi futuri

L'impossibilità iniziale di identificare una famiglia di dispositivi facili da approciare per quanto riguarda l'estrazione dei dati (sensoristici o log macchina), è indicativa di come le apparecchiature biomediche siano sistemi "chiusi", inadatti, cioè, ad essere approciati liberamente (a livello di manipolazione ed interazione con il software di sistema) senza prima aver consultato il produttore. Questa "chiusura" è tipica di qualsiasi prodotto tecnologico pensato per generare un ritorno economico al produttore. Le caratteristiche tecnologiche e tecniche di un determinato prodotto sono spesso protette da brevetti o segreti industriali che assicurano al produttore la sua "fetta di mercato". La protezione di queste caratteristiche e funzionalità è vitale, per il produttore di tecnologie, per mantenersi sul mercato ed espandersi.

Lo sviluppo sempre più diffuso di applicazioni di intelligenza artificiale sta facendo nascere nuovi mercati e nuove possibilità di buisness, orbitanti intorno alla capacità di gestire e analizzare sempre più dati. Questo fatto si tradurrà nella tendenza delle case produttrici di apparecchiature biomediche ad offrire, tra le caratteristiche di un dispositivo, nuove funzionalità legate al controllo e all'analisi di questi dati per, ad esempio, potenziare funzionalità di auto diagnostica in modo da ottimizzare i costi diminuendo i fermi macchina dovuti a guasti inattesi. Sarà quindi alle case produttrici cui bisognerà affidarsi per implementare strategie di manutenzione predittiva.

Dall'altra parte, un servizio di Ingegneria Clinica dovrà essere in grado di determinare e comprendere, al momento di valutazione di acquisto di una nuova tecnologia da inserire nel parco macchine aziendale, la qualità del servizio di manutenzione predittiva che viene offerto. Ciò si traduce quindi in nuove competenze che il futuro ingegnere clinico dovrà possedere per non lasciare questo tipo di valutazioni al caso, analizzando cioè la qualità del "servizio di predizione" andando ad analizzare le performance di predizione e assicurarsi, ovviamente, che gli studi sui modelli utilizzati da queste nuove tecnologie siano state studiate e testate in modo approfondito. Le competenze richieste a questa "nuova figura" rientrano quindi in quelle caratteristiche della Data Science, nella quale l'analisi statistica, la gestione e la modellizzazione dei dati tramite strumenti di programmazione e la conoscenza dei metodi di Data Mining ne sono i pilastri portanti.

Per quanto riguarda il software sviluppato, secondo quanto suggerito nel capitolo precedente, gli sviluppi futuri potrebbero interessare il miglioramento del modulo di upload secondo una riprogettazione del software stesso sfruttando i collegamenti in rete delle lavaendoscopi, quando questi verranno configurati e attivati. Per quanto riguarda il miglioramento del modulo di manutenzione predittiva implementato nel software, invece, sarebbe interessante utilizzare lo stesso metodo adottato nel presente lavoro a distanza di qualche anno, per verificare nuovamente le performance di previsione con una più grande quantità di dati a disposizione.
