# La manutenzione dei dispositivi medici
Nella prima parte di questo capitolo verranno introdotte le definizioni di "dispositivo medico", "manutenzione correttiva" e "manutenzione preventiva" secondo le norme attualmente in vigore. Successivamente verranno illustrate le principali strategie di manutenzione negli ospedali, con riferimento alla realtà ospedaliera di Vimercate. Verranno quindi presentati gli attori coinvolti nella gestione della manutenzione e i loro ruoli. Infine verranno riportati alcuni esempi di manutenzione (sia correttiva che preventiva) a cui si è assistito durante il periodo di tirocinio presso l'ospedale.

## Definizioni

### Dispositivo medico
Un dispositivo medico, secondo quanto stabilito dal decreto legislativo 25/01/2010 nr. 36, con la quale viene attuata, in Italia, la direttiva europea 2007/47/CE (che modifica la direttiva 93/42/CE), viene definito come:

_"qualunque strumento, apparecchio, impianto, software,  sostanza  o  altro  prodotto,  utilizzato  da  solo  o  in
combinazione,  compresi  gli  accessori tra cui il software destinato dal  fabbricante  ad  essere  impiegato  specificamente con finalità diagnostiche e/o terapeutiche e necessario al corretto funzionamento del dispositivo stesso, destinato dal fabbricante ad essere impiegato sull'uomo a fini di:_

\begin{enumerate}
	{\itshape\item diagnosi, prevenzione, controllo, trattamento o attenuazione di malattie;}
	{\itshape\item diagnosi,  controllo, trattamento, attenuazione o compensazione di una ferita o di un handicap;}
	{\itshape\item studio,  sostituzione  o  modifica  dell'anatomia  oppure di un processo fisiologico;}
  {\itshape\item controllo del concepimento,}
\end{enumerate}

*che non eserciti nel o sul corpo umano  l'azione  principale cui e' destinato con mezzi farmacologici, immunologici o mediante processi metabolici, ma la cui funzione possa essere coadiuvata da tali mezzi.[@GazzettaUfficialeRepubblica]"*

### Manutenzione correttiva e preventiva
La manutenzione correttiva viene definita come :

 _"manutenzione eseguita a seguito della rilevazione di una avaria e volta a riportare un’entità nello stato in cui essa possa eseguire una funzione richiesta."_(CEI 62-122).

Questa strategia consiste quindi nel mantenere la macchina in esercizio fintanto
che il manifestarsi o il progredire di una anomalia costringe il gestore a fermare la macchina. La strategia, presenta sia aspetti positivi che negativi. Il fattore positivo è un costo di manutenzione e di fermo macchina pressoché nullo fin tanto che la macchina funziona come dovrebbe. I fattori negativi possono invece essere sintetizzati in:

- elevata perdita di ricavi dovuti al fermo macchina per guasto
- imprevedibilità dell'intervento e quindi delle eventuali operazioni di deviazione del flusso
produttivo in corso
- generalmente elevati costi di riparazione. Un guasto che si protrae per molto tempo ad un
componente può danneggiare altri dispositivi della macchina e può renderla inutilizzabile
definitivamente.

La manutenzione preventiva (generica) viene definita come:

 _"manutenzione eseguita ad intervalli regolari
predeterminati o in accordo a criteri prescritti e volta a ridurre la probabilità di guasto o la
degradazione del funzionamento di un dispositivo medico."_(CEI 62-122 – UNI 9910).

La programmabilità dell'intervento consente una maggiore organizzazione dei lavoro di manutenzione e garantisce la possibilità di gestire i fermo macchina nella maniera più conveniente. Vengono inoltre date le definizioni (CEI 62-122) di:

* **manutenzione preventiva di primo livello**: _"controlli preventivi che dovrebbero
essere effettuati dall’operatore consistenti nell’ispezione a vista e, se applicabili in semplici prove
utilizzando i dispositivi medici. Queste prove/controlli devono essere descritti nel manuale d’uso."_

* **manutenzione preventiva di secondo livello**: _"manutenzione preventiva effettuata da
personale qualificato, consistente nell’ispezione visiva, nelle misure dei parametri importanti ai fini
della sicurezza, nell’accertamento che la manutenzione di primo livello sia stata correttamente
eseguita, nonché nell’esecuzione dei programmi di manutenzione prescritti dal costruttore."_


## Modalità organizzative di manutenzione delle apparecchiature elettromedicali nelle strutture sanitarie

La gestione e l'attuazione della manutenzione delle varie apparecchiature elettromedicali presenti in una struttura sanitaria, sono attività core del Servizio di Ingegneria Clinica, che possono essere riassunte con il termine "Techonology Management". Esso ha come obiettivo la soddisfazione di un bisogno primario comune a tutte le strutture sanitarie, ovvero l'ottimale gestione e l'utilizzo sicuro e appropriato di un parco macchine che, sviluppandosi di pari passo con lo sviluppo tecnologico, diventa sempre più diversificato e complesso.

In questo scenario di continua innovazione e crescente complessità tecnologica dei macchinari, si capisce la trasformazione che ha interessato negli ultimi anni l’attività manutentiva. Essa, concepita negli anni passati esclusivamente in funzione del ripristino di apparecchiature biomediche non funzionanti, sta progressivamente mutando verso una vera e propria funzione manageriale volta, in ultima analisi, al miglioramento della qualità dell’assistenza al paziente del cui iter diagnostico-terapeutico l’elemento tecnologico gioca un ruolo fondamentale. Questo miglioramento di qualità è ottenuto grazie alla risoluzione degli obiettivi cardine dell'attività manutentiva, volti alla riduzione dei rischi connessi all’uso dei dispositivi medici, a diminuire i tempi di inutilizzo, a prevenire i guasti, a garantire la qualità delle prestazioni erogate, ad ottimizzare quindi, la durata fisiologica del prodotto.

Nelle diverse strutture sanitarie in cui è stato organizzato un Servizio di Ingegneria Clinica (SIC), è possibile individuare tre diversi modelli di organizzativi:

- **SIC interno**: istituito internamente alla struttura sanitaria e con personale dipendente
dalla struttura stessa. La tipologia di un Servizio di Ingegneria Clinica totalmente interno all’Azienda Sanitaria prevede che tutte le funzioni proprie dell’ingegneria clinica siano svolte con personale interno dipendente. La gestione della tecnologia secondo quest’ottica si basa sul presupposto che il personale sia altamente qualificato, che conosca dettagliatamente la situazione dell’ente, che abbia solidi legami con l’organizzazione sanitaria, tecnica ed amministrativa.
- **SIC esterno**: istituito mediante appalto di servizi ad una società di servizi esterna che operi in modo coordinato e continuativo con l’ente. Questa strategia consiste nell’affidamento del servizio globale di manutenzione ad un’azienda esterna o ad un consorzio di aziende, attraverso il quale la struttura sanitaria delega completamente la manutenzione (preventiva, correttiva, prove di sicurezza, controlli di qualità e tutte le attività tipiche di un ufficio tecnico) ad un’azienda esterna ad un prezzo complessivo stabilito solitamente attraverso il metodo della gara.
- **SIC misto**: dove solo alcune attività sono affidate all’interno mentre altre sono affidate a una società di servizi esterna che si integra nella struttura sanitaria. Questa tipologia rappresenta una modalità intermedia di organizzazione che prevede l’affidamento ad una società di servizi di solo una parte delle funzioni di ingegneria clinica (nella maggior parte dei casi l’effettuazione delle verifiche periodiche di sicurezza elettrica e/o la manutenzione), mentre le restanti sono svolte da personale interno.

## La manutenzione del parco tecnologico in ASST Vimercate
L'ultima modalità organizzativa citata, come preannunciato nel capitolo precedente (\ref{1}), è quella adottata dalla ASST Vimercate. Il Servizio di gestione delle apparecchiature biomediche prevede in particolare:

- l’effettuazione delle manutenzioni programmate e delle manutenzioni correttive
- le verifiche di accettazione e collaudo
- la predisposizione e l’aggiornamento del piano di manutenzione

Prima di descrivere nel dettaglio le attività di manutenzione (correttiva e programmata) sopracitate, è necessario specificare le forme di presenza con le quali una tecnologia biomedica può essere presente in una struttura sanitaria, dalle quali dipende l'organizzazione della manutenzione per la tecnologia. Le forme di presenza sono così definite:

- acquisto: l’apparecchiatura acquistata diventa di proprietà dell’azienda ospedaliera a seguito del pagamento corrisposto al fornitore, solitamente successivo all'aggiudicazione di una gara d'appalto;
- donazione: l'apparecchiatura, previo atto ufficiale, diventa di proprietà dell'azienda ospedaliera, che non è enuta al pagamento di un corrispettivo economico poichè il dispositivo è fornito a titolo gratuito dalla ditta produttrice o da un ente terzo;
- noleggio: l’apparecchiatura non è di proprietà dell’azienda ospedaliera, ma questa verserà un canone di noleggio allà azienda fornitrice per il periodo di tempo in cui il dispositivo sarà effettivamente utilizzato dall'azienda ospedaliera;
- service: l’apparecchiatura non è di proprietà dell’azienda ospedaliera, che in questo caso non è tenuta al pagamento per il dispositivo in utilizzo; si stipula un contratto in cui, a fronte dell'acquisto, a prezzi concordati e per l'intera durata del contratto, di determinate quantità di materiale di consumo compatibili con l'apparecchio fornito, l'azienda fornitrice si impegna a mettere a disposizione all'azienda ospedaliera il dispositivo in questione a titolo gratuito per l'intero periodo di validità del contratto.

Tutte queste forme di presenza sono caratterizzate da una gestione della manutenzione simile tra loro, direttamente collegata al periodo di garanzia della macchina. Fino allo scadere della garanzia, infatti, l'azienda fornitrice del macchinario è tenuta a comunicare al servizio di ingegneria clinica un calendario (il piano di manutenzione) in cui vengono specificate le date di intervento che seguiranno il collaudo del macchinario stesso. Nello specifico, in questo calendario sono presenti:

- gli interventi di manutenzione ordinaria che l'azienda fornitrice svolgerà (di numero e frequenza variabile a seconda della tecnologia),
- verifiche di sicurezza elettrica
- controlli periodici di qualità (calibrazioni ecc.)

Una volta terminato il periodo di garanzia (ovviamente inferiore rispetto alla vita utile effettiva del macchinario), sarà compito del Global Service effettuare tutte le attività di manutenzione espresse precedentemente, tramite le competenze del personale tecnico specializzato (ingegneri biomedici e tecnici informatici ed elettronici) o avvalendosi dei produttori o altre società specificatamente individuate.

### Manutenzioni programmate
Per quanto riguarda le manutenzioni programmate, la società di manutenzione esternalizzata (Tecnologie Sanitarie S.p.A come indicata nel paragrafo \ref{1}) si avvale di schede tecniche, specifiche per ogni classe di dispositivo, che contengono procedure guidate sulle operazioni da seguire in sede di manutenzione programmata. Queste schede tecniche sono redatte unendo sia le indicazioni del fabbricante del dispositivo, sia l'esperienza tecnica di Tecnologie Sanitarie S.p.A, ottenendo quindi una procedura mista.

Di seguito si riporta quanto presente nella Procedura Operativa Aziendale dal titolo "Manutenzione programmata" che ha lo scopo di descrivere le modalità con cui l’UOC Ingegneria Clinica gestisce le manutenzioni programmate di apparecchiature elettromedicali nell’Azienda Ospedaliera al fine di garantirne l’integrità fisico-funzionale e l’affidabilità.

La terminologia indicata nella documentazione fa riferimento alle seguenti definizioni:

- **a**: Apparecchiatura elettromedicale in gestione al SIC;
- **EST**: Ditta esterna produttrice o sua emanazione;
- **GS GLOBAL SERVICE**: Servizio per la manutenzione esternalizzata di (a);
- **SIC**: Servizio Ingegneria Clinica;
- **SS/SC**: Struttura semplice/Struttura complessa;
- **UO**: Unità Operativa.

I ruoli delle figure coinvolte nella procedura di manutenzione programmata vengono riportati in figura \ref{ruoli_prog}. La relativa documentazione di riferimento è riportata in figura \ref{diz_prog}.

![Ruoli dei diversi attori coinvolti nella manutenzione programmata \label{ruoli_prog}](man_dm/img/ruoli_prog.PNG)

![Documenti di riferimento relativi alla procedura di manutenzione programmata \label{diz_prog}](man_dm/img/diz_prog.PNG)

Sono responsabili della procedura operativa di manutenzione programmata di una (a) le seguenti figure:

- Gli utilizzatori delle varie SS/SC che opportunamente informati dal fornitore della (a) al momento della
consegna e del collaudo e, supportati poi dai tecnici del Global Service (GS) durante l’utilizzo, eseguono ordinariamente
tutti gli interventi previsti di manutenzione/pulizia/controllo giornaliero per il corretto mantenimento
della stessa;
- Il GS che secondo i piani ed i calendari stabiliti dal Capitolato Speciale d'Appalto (CSA), esegue periodicamente e nel rispetto della
normativa, le verifiche di sicurezza generale, le manutenzioni preventive, i controlli
prestazionali/manutenzioni particolari, i controlli di qualità e le tarature su tutte le (a) in uso,
supportando le ditte esterne (EST) per le apparecchiature non proprietarie, in garanzia e sotto contratto a cui è affidata
nello specifico l’attività manutentiva;
- Il SIC che, una volta approvati i piani di manutenzione delle (a) stesi dal GS in virtù del CSA, controlla il
corretto svolgimento delle attività programmate

Su specifiche classi di (a) la manutenzione programmata viene completata con l’attività di taratura. Per taratura si intende “ la verifica ed il controllo delle prestazioni metrologiche di una (a)”; scopo della taratura
è accertarsi che il livello di sicurezza e delle prestazioni erogate da una (a) siano all’interno dei limiti definiti
dalle norme e dalle tolleranze definite dal fabbricante. In caso di mancato rispetto, la taratura consente di
allineare i valori misurati con quelli di riferimento.
La taratura, per le (a) proprietarie dell’A.O., è affidata al GS che conserva la strumentazione di misura
necessaria per lo svolgimento dell’attività presso il laboratorio tecnico. A taratura avvenuta il tecnico
esecutore deve riportare sul DOC_ PM_ GS tutte le specifiche degli strumenti di misura utilizzati (tipologia,
marca, modello, s/n ed identificativo). Su ciascuno strumento è applicata un’etichetta che riporta l’ultima
taratura avvenuta e la data di scadenza. E’ responsabilità di GS inviare presso i centri di calibrazione
autorizzati le strumentazioni di misura oggetto di taratura.
La taratura sulle (a) proprietarie in A.O. viene eseguita secondo la periodicità stabilita dal CSA   [@asstvimercateProceduraManutenzioneProgrammata2013].

### Manutenzioni correttive
Le manutenzioni correttive avvengono in seguito all'insorgenza di un guasto ad un macchinario. Il reparto interessato dal problema compila una richiesta di intervento tramite il software del Global Service, "Coswin8i", descrivendo la natura del guasto e l'urgenza di un intervento correttivo. La "chiamata" viene ricevuta dai tecnici del Global che, se l'urgenza lo permette, pianificano una data in cui eseguire l'azione correttiva, in accordo anche con il reparto. Se invece il guasto richiede un intervento tempestivo, una squadra (solitamente composta da 2 o 3 tecnici) si reca nel reparto di ubicazione del macchinario di interesse e procede, dove possibile, ad effettuare una prima riparazione. Se la problematicità lo richiede, il macchinario viene portato nel laboratorio del Global Service, in cui è possibile effettuare riparazioni sia di tipo elettrico/elettronico, sia di tipo informatico e meccanico.

Nel caso in cui il Global Service non riesca, con mezzi propri, a riparare un eventuale guasto, provvede a contattare il fornitore dell'apparecchio e procede in una delle seguenti modalità:

1. Il Global Service invia l'apparecchio in assistenza al fornitore e comunica al reparto un prospetto delle tempistiche necessarie per la risoluzione del guasto.
2. Il Global Service richiede alla ditta produttrice del dispositivo l'intervento di un tecnico specializzato e stabilisce con essa una data di intervento utile a minimizzare i disagi che il fermo macchina può generare al reparto di interesse.

Per completezza, viene riportato quanto scritto nella Procedura Operativa Aziendale dal titolo "Manutenzione correttiva" che ha lo scopo di descrivere le modalità con cui l’UOC Ingegneria Clinica gestisce le manutenzioni correttive di (a) nell’Azienda Ospedaliera al fine di garantirne l’integrità fisico-funzionale e l’affidabilità.

Sono responsabili della procedura di manutenzione correttiva per una (a) le seguenti figure:

- Le Unità Operative (Coordinatrice e suo delegato) che in caso di mal funzionamento di una (a) deve attivare il GS, tramite richiesta via informatica o telefonica, per l’assistenza tecnica del caso;
- Il GS che durante la riparazione di una (a) osserva nel pieno rispetto le prescrizioni della normative vigenti in materia, anche in ordine agli obblighi verso il fabbricante per consentire, a quest’ultimo, la sorveglianza post-vendita e la rintracciabilità delle (a) in ogni momento;
- Il costruttore che rimane a capo della piena responsabilità per eventuali vizi o difetti originati dalla (a) qualora gli utilizzatori dimostrano di avere assunto tutti i comportamenti atti a preservare lo stato, l’efficienza e il funzionamento della (a) senza alternarne la destinazione d’uso;
- Il SIC che monitora l’avanzamento di un’ attività di riparazione sulla (a) attraverso l’utilizzo del software di gestione Coswin8i, verificando che la risoluzione in un guasto avvenga nel rispetto di quando descritto nel CSA.

La manutenzione correttiva viene eseguita su tutte le (a) dal GS o dalla EST, o sua emanatrice, su richiesta dell’Unità Operativa utilizzatrice che richiede l’assistenza, oppure ogniqualvolta che durante l’attività di manutenzione preventiva, il GS ravvisi la necessità di una riparazione [@asstvimercateProceduraManutenzioneCorrettiva2013].

Il coinvolgimento delle diverse strutture operative nella manutenzione correttiva di una (a) è descritto nella figura \ref{ruoli}. La relativa documentazione di riferimento è riportata in figura \ref{diz_corr}.

![Ruoli dei diversi attori coinvolti nella manutenzione correttiva \label{ruoli}](man_dm/img/ruoli_correttiva.PNG)

![documenti di riferimento \label{diz_corr}](man_dm/img/diz_correttiva.PNG)

\FloatBarrier
## Esempio di manutenzione correttiva: Risonanza Magnetica Philips Achieva \label {es_corr}

Viene qui di seguito descritto nel dettaglio un intervento di manutenzione correttiva, a cui si è assistito durante il periodo di tirocinio presso l'ASST Vimercate, al duplice fine di:

1. evidenziare la complessità degli interventi di manutenzione correttiva con particolare riferimento ad apparecchiature ad alta tecnologia come ad esempio un tomografo a risonanza magnetica;
2. introdurre i log macchina e la loro importanza sia dal punto di vista manutentivo, sia per il ruolo centrale che essi hanno ricoperto durante lo svolgimento di questo lavoro di tesi, come descritto nei paragrafi successivi.

### Risonanza Magnetica (RM)

Il principio di base che sta alla base dell'imaging tramite RM è lo sfruttamento delle proprietà magnetiche del nucleo di atomi soggetti a campi magnetici per ottenere informazioni fisiche e chimiche sulle molecole: il funzionamento si basa sull'eccitazione dei protoni degli atomi di idrogeno contenuti nel corpo umano; il segnale emesso dai protoni consente di ottenere una mappa della loro distribuzione e dei loro comportamento, a seconda dell'ambiente in cui si trovano (liquido, semiliquido, solido, ecc.).

Tramite questo principio fisico, attraverso la RM si possono produrre immagini di tipo tomografico digitale utilizzando campi magnetici statici e onde elettromagnetiche a radiofrequenza, quindi senza utilizzare radiazioni ionizzanti; viene utilizzata per produrre immagini ad alta definizione dell’interno del corpo umano su piani sagittali, coronale o trasversali, al fine di ottenere informazioni morfologiche, metaboliche, funzionali e molecolari, non accessibili tramite altre tecniche diagnostiche.

Una RM convenzionale è costituita da un magnete cilindrico cavo, attraverso il quale è fatto
passare il paziente, e comprende 4 componenti fondamentali:

1. **magnete**: elemento principale dell’apparecchiatura e la sua potenza, che viene espressa in Tesla, influenza in maniera proporzionale il numero di atomi di idrogeno
che rispondono alla stimolazione con gli impulsi di radiofrequenza. I più recenti magneti sono progettati in modo tale da generare campi magnetici molto stabili caratterizzati da alta intensità di campo tramite la proprietà fisica della superconduzione. I magneti di questo tipo sono costruiti utilizzando leghe di niobio-titanio che raggiungono lo stato sopracitato tramite un raffreddamento ad elio liquido posto ad una temperatura prossima a quella dello zero assoluto.

2. **bobine di gradiente**: hanno lo scopo di modificare l’intensità del campo magnetico lungo i tre assi spaziali, tramite cui è resa possibile la codifica spaziale del segnale proveniente dal corpo umano.

3. **canali di ricezione**: influenzano direttamente la qualità dell’immagine e la loro
numerosità migliora pertanto il rapporto segnale rumore.

4. **sequenze**: per sequenze si intendono una serie di accensioni preordinate dei gradienti, legate all’invio di impulsi di radiofrequenza: sono fondamentali per l’eccitazione selettiva dei tessuti nelle loro componenti molecolari, tramite cui si ottengono immagini in cui sia in risalto la componente solida o la componente liquida dei
tessuti. A una serie base di sequenze presenti in tutte le apparecchiature, si aggiungono altre tipologie, in relazione agli specifici usi clinici di cui si necessità (RM cardio; RM
mammaria; RM angio; RM neuro avanzato; RM funzionale; Diffusion tensor-imaging; RM perfusion; Spettroscopia.)

### L'intervento di manutenzione correttiva sulla risonanza Philips Achieva di proprietà della ASST Vimercate

Durante l'attività di tirocinio, si è assistito a un intervento di manutenzione correttiva ad una delle due risonanze magnetiche presenti nell'ospedale nuovo di Vimercate. Le risonanze sono entrambe di marca Philips ed entrambe dotate di magnete (da 1.5 Tesla) a tipologia superconduttore. Una di queste (modello Philips Achieva, figura \ref{achieva}), durante le prime settimane di marzo, è stata sottoposta a diversi interventi di manutenzione correttiva da una squadra di tecnici specializzati (field engineers) di Philips, essendo la RM in contratto di manutenzione diretta tra ASST e ditta produttrice. Il reparto di radiologia ha infatti segnalato al servizio di manutenzione, tramite richiesta di intervento sul software interno Coswin8i, alcuni problemi relativi alla qualità delle immagini prodotte dalla risonanza su determinate sequenze (in particolare RM toracica e RM neuro) e utilizzando determinate bobine di ricezione. In particolare, le immagini prodotte durante questa tipologia di esami risultavano caratterizzate da un'alta percentuale di rumore, tale da renderle inutilizzabili ai fini diagnostici.

![Risonanza Magnetica Philips Achieva da 1.5 Tesla \label{achieva}](man_dm/img/achieva.jpg){width=60%}

È stato rilevante osservare, per il lavoro della presente tesi, le modalità con cui la squadra di tecnici ha affrontato l'intervento correttivo. Dopo un primo e routinario controllo sullo stato di salute di alcuni "spinotti" di collegamento tra le bobine e il magnete principale della RM, chiamati Quick Change Head, i tecnici hanno provveduto, seguendo un loro protocollo, ad effettuare dei test sulla qualità dell'isolamento del locale RM durante l'esecuzione di determinate sequenze.

![Sala controlli adiacente alla Philips Achieva \label{salacontrolli}](man_dm/img/achieva2.jpg){width=70%}

In questa fase, i tecnici hanno avuto la necessità di prelevare i log macchina della RM dalle postazioni della sala di controllo adiacente alla stanza della Philips Achieva (figura \ref{salacontrolli} ). I log macchina, come si vedrà in modo dettagliato nel paragrafo \ref{logs}, sono dei file, spesso testuali, in cui vengono salvate le registrazioni delle operazioni effettuate, da un utente o automaticamente da un software, man mano che vengono eseguite dal sistema o applicazione. È importante sottolineare che l'accesso a questi file di sistema è riservato solamente a personale Philips. Una volta estratti alcuni log campione (riferiti a pochi giorni di attività), i tecnici hanno inserito questi file in un software proprietario in grado di analizzarli ed evidenziare statistiche relative ad errori o messaggi di allarme che la macchina ha generato.

È altresì importante evidenziare il fatto che, senza il software sopracitato, un'eventuale analisi di questi log macchina effettuata da personale non addetto è difficilmente attuabile. I log infatti, sebbene non siano file protetti da crittografia, sono di difficile interpretazione se analizzati da terzi. Il linguaggio, i nomi dati ai vari componenti della RM riportati nei log e il significato di molte variabili numeriche registrate, non apportano alcun contenuto informativo se non si ha una conoscenza avanzata a livello informatico e meccanico del sistema in esame e di come lo stesso operi per registrare questi dati.

Di queste considerazioni si parlerà anche nel capitolo \ref{vim_pred}, dedicato alla descrizione del lavoro di ricerca effettuato per individuare una famiglia di macchinari adatti ad essere analizzati per studiare l'applicabilità di una strategia di manutenzione predittiva.
